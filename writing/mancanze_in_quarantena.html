<h2> Tutto quello che mi manca </h2>
</hr>
<p>
Guardo fuori dalla mia finestra<br>
e vedo tutto quello che oggi mi manca.<br>
<br>
I profili delle case un po’ in penombra, come quando ti riportavo a casa,<br>
vorrei scorressero fuori da un finestrino e invece stanno fermi davanti a me.<br>
Vedo degli autobus mezzi vuoti fermi ad aspettare in fila<br>
e mi manca commentare insieme che quando servono non ci sono mai.<br>
Il tramonto arancione e rosa tipico di quest’ora<br>
che non si riflette più nei tuoi occhi chiari, che mi mancano.<br>
<br>
Mi manca vederti sorridere con tutto il viso<br>
senza dover immaginare la curva delle tue labbra sotto la mascherina.<br>
Mi manca sentire la tua pelle attaccata alla mia<br>
senza timore, senza il dubbio che è sbagliato e bisogna star distanti.<br>
Mi manca poter vedere bene il tuo viso anche se stiamo su whatsapp<br>
perché lo ho visto ieri e ieri l’altro e ne ricordo ogni dettaglio.<br>
<br>
Vedo la mia macchina ferma da giorni<br>
e mi manca entrarci a malapena, perché siamo troppi,<br>
e mi manca il silenzio prima che qualcuno prenda il controllo della radio,<br>
e mi mancano le conversazioni stupide senza la parola ‘virus’.<br>
<br>
Vedo il mio riflesso su questo specchio<br>
e a volte mi sembro più vecchio<br>
perché mi manca la pace che c’era prima<br>
quando non mi mancava tutto questo.<br>
</p>